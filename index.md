---
layout: default
title: Introductie
nav_order: 1
description: "Just the Docs is a responsive Jekyll theme with built-in search that is easily customizable and hosted on GitHub Pages."
permalink: /
---
<h1>Introductie</h1>

__6510.nl biedt jou een laagdrempelige drempelvrije ingang naar de demoscene. 6510.nl bewaart kennis over de Commodore 64 (6510) en Commodore Amiga (680×0) en toont je een springlevende subcultuur. Wij — de samenstellers van deze kennisbank — deden het in de jaren tachtig en negentig. Wij doen het op dit moment. En jij doet het binnenkort ook.__

<h2>6510, 680×0 — kun je dat eten?</h2>

6510 en 680×0 zijn namen van populaire microprocessors; chips die je niet kunt eten. Microprocessor is een Nederlands woord en het betekent zoveel als ‘klein ding dat opdrachten verwerkt’ ofwel verwerkingseenheid. Een microprocessor is het belangrijkste onderdeel van een computer; zonder processor is het geen computer. Het ding doet precies wat je vraagt; blind. Het springt in de sloot wanneer jij dat wilt en vraagt je niet waarom.

Een microprocessor verstaat geen Nederlands en kan dat ook niet leren. Processors spreken maar één taal: _assembly_. Om een processor iets voor je te laten doen, moet je die taal dus leren. Als je de taal assembly niet eerder hebt gezien: het kent veel gelijkenis met een vluchttijdentabel.

![Vluchttijdentabel](/assets/images/introductie_00.webp)

_Bron: Cristeen Quezon_

Stel jezelf direct gerust met de gedachte dat assembly grofweg zestig woorden kent – ook wel opdrachten of instructies genoemd – waarvan je in de praktijk slechts de helft regelmatig gebruikt. Als je in Frankrijk voor het eerst een stokbrood koopt met vijf ongeduldige Fransen in de rij dan is het zaak dat je je woordjes paraat hebt. Een computer heeft geen haast. Zoek de instructies die je nodig hebt rustig op; je hoeft ze niet eens te onthouden. (Maar dat doe je snel genoeg.)

Als je assembly wilt leren, heb je een aantal belangrijke zaken nodig:

* enige vorm van geduld;
* toegankelijke informatie;
* een doel;
* hulp van anderen.

Met uitzondering van geduld zul je alle ingrediënten terugvinden op 6510.nl. Hier leer je echt programmeren.

Wij zullen aantonen dat het nuttig en vooral leuk is om assembly te kennen. Leuk? Jazeker! Op 6510.nl maak je kennis met de demoscene. Een wereldwijd netwerk van creatieve geesten die de mogelijkheden van computers tot het uiterste benutten. Ze doen dingen met computers die de ontwerpers niet voor mogelijk hielden. De demoscene maakt zogenaamde demos; audiovisuele clips met verbluffende visuele effecten. Dat is het doel. De demoscene is voor iedereen. Je bent welkom!

<h1>Jij kunt assembly leren</h1>

Vanaf begin jaren tachtig zijn er veel boeken geschreven over assembly. Sterker, er worden nog altijd boeken geschreven over assembly. Veel van die boeken hebben een paar lastige karaktertrekjes. Ze gaan er vanuit dat je een gezonde belangstelling hebt voor assembly — waarom zou je het boek tenslotte kopen — en ze presenteren assembly als iets makkelijks dat moeilijk lijkt. Jij, de lezer, ziet vaak direct dat het helemaal niet zo makkelijk is als de schrijver voorstelt. Zeker wanneer je reeds na het eerste hoofdstuk databussen, adresregisters, interrupts en andere indrukwekkende termen in het gezicht geworpen krijgt. De kans bestaat dat je zelfs in het eerste hoofdstuk een aantal paragrafen opnieuw leest. En als je al een gezonde belangstelling had, zakt de moed je zeker in de schoenen na het tonen van het zogenaamde Processorschema der Verdoemenis&trade;.

![MOS 6510 blokdiagram](/assets/images/introductie_01.webp)

_Bron: Herwig Siebenhofer_

Dit is het moment dat potentiële assemblyhelden besluiten dat ze beter een andere hobby of carrière kunnen kiezen. De waarheid is namelijk anders:

_“Assembly is moeilijk!”_

Net zo moeilijk als fietsen: terwijl jij op de grond ligt te bloeden, zegt papa of mama lachend dat het eigenlijk héél makkelijk is en dat je het vooral nog een keer moet proberen.

Wij leren jou assembly op een andere wijze. Wij maken assembly toegankelijk. We beginnen met zijwieltjes, niet met irrelevante processorschema’s.
Plan van aanpak

Start niet met het leren van een taal zonder concreet doel. Leer geen Ijslands als je nooit in Reykjavik zult landen. Voor assembly geldt hetzelfde: je hebt een doel nodig dat tot de verbeelding spreekt. Maak daarom eerst kennis met de demoscene. Dat is het doel.

Daarna geven we aan wat je goed zou kunnen gebruiken en leren we je stap voor stap assembly. Het begin van de overlevering. Binnen afzienbare tijd ontdek je dat je zelf ook mooie demos kunt maken. Je vindt een zogenaamde roadmap in onze ‘wegwijzer‘. Assembly leer je het best samen; 6510.nl.

Veel plezier!

Lees verder: Demoscene