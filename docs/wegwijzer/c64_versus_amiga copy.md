---
layout: default
title: C64 versus Amiga
parent: Wegwijzer
nav_order: 4
---
Commodore 64 of Commodore Amiga? Beiden waren bij de introductie hun tijd ver vooruit. Maar dat is tientallen jaren geleden en als je ze gaat vergelijken met de snelheid van moderne computers ben je snel klaar; de processor in je wasmachine is vermoedelijk sneller. Dat doen we dus niet. Een echte computer selecteer je op gevoel.

Heb je ooit twintig minuten lang een spel geladen enkel om de hele zondagmiddag naar de intromuziek te luisteren? Spaarde je samen met je vriendjes 59 gulden voor een tweede Suzo Arcade joystick? Besteedde je ooit twee dagen aan het overtypen van een programma uit een computermagazine? Gaat je hart sneller kloppen bij het zien van een TDK D60 zonder label? Fietste je uit school vlug naar huis om te kijken of er post was? Dan heb je de keus misschien al gemaakt.

TDK D60 cassette
TDK D60 cassette
Het vergelijk

Wanneer je beide computers goed of juist helemaal niet kent, kun je je laten leiden door een aantal overwegingen.

Van de Commodore 64 zijn meerdere modellen gemaakt maar die zijn van binnen nagenoeg hetzelfde. De Commodore Amiga is een ander verhaal. De Amiga kent verschillende uitvoeringen en heeft een ruim aantal uitbreidingsmogelijkheden. Veel verschillende Amiga’s dus. Wij gaan uit — net als vrijwel alle commerciële softwarehuizen toentertijd — van een standaard Amiga 500; mooi genoeg. (Ja, ècht!)

De Commodore 64 heeft een MOS Technology 6510-processor en de Amiga heeft een Motorola 68000-processor. Die van de Amiga werkt op een hoger tempo en kent meer instructies. Is dat belangrijk? Nee, ze doen allebei wat precies wat je zegt.

De Amiga heeft extra chips die werk van de processor kunnen overnemen, dus meer chips. Ook meer geheugen, meer kleuren en meer scherm. Is dàt dan belangrijk? Nee, ook niet.

Voor het maken van een demo heb je niet het grootste en het meeste nodig. Integendeel, juist mèt beperkingen komt het aan op creativiteit, vindingrijkheid en kunde. Het zijn de beperkingen die de computer interessant maken.

	Commodore Amiga 	Commodore 64
Processorsnelheid 	Langzaam 	Nog trager
Geheugen 	Weinig 	Gering
Aantal kleuren op scherm 	Niet veel 	Nog minder

Wanneer je de bovenstaande specificaties bekijkt, ben je misschien geneigd te denken dat je met een Commodore 64 eerder aan het plafond van de mogelijkheden zit. Klopt dat? Ja en nee. Ja, omdat het geheugen eerder vol is en omdat de processor minder snel instructies kan uitvoeren dan een Amiga. Nee, omdat echte computers — en in het bijzonder de Commodore 64 — een in hoogte verstelbaar plafond blijken te hebben. Nèt wanneer je denkt dat de grenzen zijn bereikt, wordt dat plafond nog eens opgetild door een setje verbazingwekkende demo’s. We schrijven 2012…
Karakter

Misschien is het beter om te kijken naar het karakter van beide computers. Het scherm toont anders en het geluid klinkt anders. Een Amiga speelt geluid natuurgetrouw. Een Commodore 64 heeft een SID-chip met een geweldig eigen geluid. Commodore 64 en Amiga hebben elk hun charme. Kiezen doe je dus zelf. Bekijk eens een middag lang demo’s afkomstig van beide computers. Wat spreekt je aan? Doe dat bij voorkeur samen met een geïnteresseerde kennis of vriend die muziek of tekeningen kan maken. (Je hebt ze wellicht nodig.) Welke computer heeft zijn of haar voorkeur?
Besluit

Je kunt voorzichtig stellen dat de Commodore 64 minder mogelijkheden heeft dan de Commodore Amiga maar met beide computers kun je geweldige dingen creëren. Kies op gevoel. Kies de computer met de mooiste herinneringen. Mocht je werkelijk niet kunnen kiezen — begrijpelijk — omarm ze dan allebei. Zowel C64 als Amiga zijn gemaakt voor demo’s.

Commodore 64? Nog even geduld…
Commodore Amiga? Lees verder: Ingewanden van een Amiga.